[10. Dhāraṇīguṇaparivarta]

śakro jinasya paripṛcchati devarājo caramāṇa prajña katha yujyati bodhisattvo |aṇumātra yo na
khalu yujyati skandhadhātau yo eva yujyati sa yujyati bodhisattvaḥ || 10,1 ||

cirayānaprasthitu sa vedayitavya sattvo bahubuddhakoṭinayutehi kṛtādhikāro |yo śrutva dharmi
imi nirmitamāyakalpāṃ na ca kāṅkṣate ayu prayujyati śikṣamāṇaḥ || 10,2 ||

kāntāramārgi puruṣo bahubhījanehi gopāla sīma vanasaṃpada paśyate yo |āśvāsaprāpta bhavatī na
ca tasya trāso abhyāśa grāmanagarāṇa ime nimittāḥ || 10,3 ||

emeva prajñavarapāramitā jinānāṃ śṛṇu tāta yo labhati bodhi gaveṣamāṇaḥ |āśvāsaprāpta bhavatī
na ca tasya trāso nārhantabhūmi na pi pratyayabuddhabhūmī || 10,4 ||

puruṣo hi sāgarajalaṃ vraji paśyanāya saci paśyate drumavanaspatiśailarājam |athavā na paśyati
nimitta nikāṅkṣa bhoti a(bhyāśa)to mahasamudra na so ’tidūre || 10,5 ||

emeva bodhivaraprasthitu veditavyo śruṇamāṇa prajña imi pāramitā jinānām |yadyāpi saṃmukha na
vyākṛtu nāyakeno tathapi spṛśiṣyati nacireṇa hu buddhabodhim || 10,6 ||

suvasanti kāli patite tṛṇapatraśākhā nacireṇa patraphalapuṣpa samāgamanti |prajñāya pāramita
yasyimu hastaprāptā nacireṇa bodhivara prāpsyati nāyakānām || 10,7 ||

yatha istri gurviṇi ya ceṣṭati vedanābhi jñātavyu kālu ayamasya prajāyanāya |tatha bodhisattva
śruṇamāṇu jināna prajñāṃ rati chanda vīkṣati spṛśiṣyati bodhi śīghram || 10,8 ||

caramāṇu prajñavarapāramitāya yogī na ca rūpavṛddhi na ca paśyati pārihāṇim |dharmā adharma
imu paśyati dharmadhātuṃ na ca nirvṛtiṃ spṛśati so viharāti prajñām || 10,9 ||

caramāṇu yo na iha kalpayi buddhadharmāṃ bala ṛddhipāda na ca kalpayi bodhi śāntām |avikalpakalpavigato
’dhiṣṭhānacārī eṣā sa prajñavarapāramitāya caryā || 10,10 ||

bhagavatyāṃ ratnaguṇasaṃcayagāthāyāṃ dhāraṇīguṇaparivarto nāma daśamaḥ ||

